---
title: Adriana Panza
preview: Adriana Panza (1943) è stata tra le prime diplomate come perito industriale dell’Istituto Enrico Fermi di Modena
img: images/biografie/adriana-panza.jpg
permalink: biografie/diplomate/adriana-panza
layout: article
---

Adriana Panza (Finale Emilia, 1943) è stata tra le prime diplomate come perito industriale dell’Istituto Enrico Fermi di Modena e, soprattutto, la prima diplomata in Italia come perito industriale elettronico.

Dopo aver frequentato le scuole medie, si iscrive all’Istituto Tecnico Commerciale Pier Crescenzi di Bologna, ospite della zia, ma dopo appena un anno, nel 1958-’59, si trasferisce all’Istituto Tecnico Industriale Provinciale Enrico Fermi di Modena, spinta dalla passione per le materie tecniche e la prospettiva di una maggiore possibilità di trovare lavoro.

L’Istituto Fermi nasce nel 1957 ed accoglie, sin dall’anno successivo, ragazzi e ragazze. Sopo l’anno in comune, al momento di decidere la specializzazione tra Chimica ed Elettronica e tutte le ragazze, sei, scelgono il percorso chimico. Adriana non ne è entusiasta e nel settembre successivo, al secondo anno, sostiene l’esame integrativo per accedere alla classe terza in Elettronica, dove è l’unica donna. Negli anni in cui è studentessa del Fermi non fa quotidianamente ritorno nel proprio comune, ma alloggia a Modena, per i primi tre anni al collegio “San Paolo”, negli ultimi due in quello delle suore della Sacca.

Diplomata nell’anno scolastico 1962-’63, già nel novembre 1963 trova impiego presso l’Istituto di Anatomia Comparata dell’Università di Modena. il Direttore si era infatti rivolto al Preside del Fermi per avere il nominativo di un tecnico diplomato in vista dell'acquisizione di un microscopio Elettronico. L’acquisto avviene, in realtà, solo dopo tre anni, durante i quali Adriana svolge diversi compiti.

Nel 1971 si iscrive alla Facoltà di Economia e Commercio, frequentando il corso serale che si teneva dalle ore cinque alle otto. Si laurea nel 1978 discutendo una tesi sull’automazione, tramite calcolatore, della biblioteca della propria Facoltà e nel 1979 si trasferisce al Centro di Calcolo. Due anni più tardi nasce il Centro di Servizi per l’Automazione delle Biblioteche, dove lavora sino al 2003 e di cui è stata direttrice negli ultimi dieci anni di vita professionale.

---

### Bibliografia

- Adriana Panza, *In una scuola così piena di maschi*, consultabile al sito internet [https://www.fermi-mo.edu.it/pvw/app/MOIT0016/pvw_sito.php?sede_codice=MOIT0016&page=2318940](https://www.fermi-mo.edu.it/pvw/app/MOIT0016/pvw_sito.php?sede_codice=MOIT0016&page=2318940)
- Daniela Stefani, Adriana Panza. *La “prima donna”*, in *Io, al Fermi. Storia di una scuola in un racconto a più voci*, a cura di Anna Maria Pedretti, Carpi, APM, 2007, pp. 59-71.
- Istituto Tecnico Industriale Statale Enrico Fermi,*"… alle otto e mezza davanti al Fermi!”. Quarant’anni di vita dell’Istituto tecnico industriale provinciale Enrico Fermi*, Modena, anno scolastico 1997/1998, Modena, Il Fiorino, 1998.

