---
title: Istituto Tecnico Industriale Leopoldo Nobili di Reggio Emilia
preview: A partire dal novembre 1923 in via Trento Trieste, a Reggio Emilia, era presente la Regia scuola popolare operaia mista diretta dal professor Eduardo Galgano, istituita nel febbraio 1920, per la quale una Commissione lavorava sin dal 1914, avendo come riferimento le scuole industriali di Bologna e Torino.
img: images/scuole_territorio/istituto-nobili-reggio-emilia.jpg
permalink: scuole_territorio/emilia-romagna/istituto-nobili-reggio-emilia
layout: article
---

A partire dal novembre 1923 in via Trento Trieste, a Reggio Emilia, era presente la Regia scuola popolare operaia mista diretta dal professor Eduardo Galgano, istituita nel febbraio 1920, per la quale una Commissione lavorava sin dal 1914, avendo come riferimento le scuole industriali di Bologna e Torino. 

Negli anni successivi viene avviato il corso libero di Meccanica, ma negli anni Trenta, a seguito dello sviluppo industriale locale, si fa sempre più forte la domanda di istruzione tecnica, allora insufficiente per rispondere positivamente alla richiesta locale di tecnici diplomati. 

Lo scoppio del secondo conflitto mondiale accentua questa esigenza, così nel giungo 1942 viene fondato l’Istituto Tecnico Industriale per meccanici elettricisti “Vittorio Emanuele III”, la cui presidenza è affidata ad Armando Malagodi.

Gli anni Cinquanta vedono un considerevole aumento degli studenti presso gli istituti tecnici della provincia e nel 1961 l’ITI, nello stesso anno intitolato a Leopoldo Nobili, apre la sezione di Tecnologie alimentari (poi soppressa), mentre l’anno successivo la specializzazione per elettricisti si trasforma in Elettrotecnica. Era inoltre presente il corso di Meccanica.

Le prime due iscrizioni femminili relative al Nobili risalgono all’anno scolastico 1967-’68, divenute cinque l’anno successivo. Nel 1972, invece, si diploma la prima ragazza come perito industriale nella sezione di elettrotecnica. Un considerevole aumento delle iscrizioni femminili si registra con la riapertura della specializzazione in Tecnologie alimentari, nel 1970, la quale attrae la maggior parte delle studentesse nella scelta del triennio professionalizzante a scapito del ramo elettrotecnico. La sezione Meccanica vede l’iscrizione di una ragazza solo nel 1977-’78, a circa un decennio dall’ingresso delle donne nell’Istituto.

---

#### Bibliografia

- M. Carrattieri, N. Castagnetti, A. Ferraboschi, *Una provincia che fa scuola. Aspetti dell’istruzione secondaria a Reggio Emilia (1962-2012)*, Parma, Diabasis, 2014.
- Consorzio provinciale per l’istruzione tecnica Reggio Emilia, *Annuario Scolastico 1967-1968 della Provincia di Reggio Emilia*, Reggio Emilia, s.e., 1968-1978.
