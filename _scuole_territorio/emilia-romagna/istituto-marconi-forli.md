---
title: Istituto Tecnico Industriale Guglielmo Marconi di Forlì
preview: Nell’ottobre 1894 veniva istituita a Forlì la comunale “Scuola di disegno applicato alle arti ed ai mestieri”, divenuta nel 1900 “Scuola di Arti e Mestieri Umberto I”.
img: images/scuole_territorio/istituto-marconi-forli.jpg
permalink: scuole_territorio/emilia-romagna/istituto-marconi-forli
layout: article
---

Nell’ottobre 1894 veniva istituita a Forlì la comunale “Scuola di disegno applicato alle arti ed ai mestieri”, divenuta nel 1900 “Scuola di Arti e Mestieri Umberto I”. La scuola, ora alle dipendenze del Ministero dell’Agricoltura Industria e Commercio, accoglie sin da subito un buon numero di studenti e ciò porta nel maggio 1918 alla nascita della Regia Scuola Industriale Umberto I per meccanici-elettricisti. 

Nell’a.s. 1927-’28 viene aggregato un corso libero di Istituto Tecnico Industriale, successivamente regificato nel 1933. Avviando così l’esperienza del Regio Istituto Tecnico Industriale per periti meccanici-elettricisti, a cui era aggregata anche la Scuola Tecnica: si ponevano le basi per l’espansione industriale del territorio forlivese.

I locali a disposizione dell’istituto si rivelano ben presto inadatti ad ospitare tutte le attività didattiche, così nel 1940 viene inaugurata la nuova sede, utilizzata sino al 5 giugno 1944, quando i bombardamenti distruggono diversi spazi, strumenti e attrezzature. Le lezioni riprendono nel dopoguerra in varie sedi della città, per tornare infine nell’edificio ricostruito nell’a.s. 1960-’61.

In concomitanza al ritorno nella propria sede si verificano le prime iscrizioni femminili nell’istituto, che nei primi anni Sessanta offre le specializzazioni in Chimica industriale, Elettrotecnica, Industrie alimentari, Meccanica, Metalmeccanica e Termotecnica.

Nell’a.s.1965-’66 si diplomano tre ragazze nel corso di Chimica industriale, ma già l’anno successivo la componente femminile si allarga e vede nove diplomate nel corso di Chimica, tre nelle Industrie alimentari, una come perito industriale nella sezione Meccanica e una in quella Termotecnica. Nella sessione d’esame del 1969 vi è la prima ragazza diplomata nel corso di Elettrotecnica.


---


### Bibliografia

- Istituto tecnico industriale statale “Guglielmo Marconi” Forlì, *1900-2000: un secolo di istruzione tecnica industriale in Forlì*, Forlì, s.e., 2000.
- Istituto tecnico industriale statale “Guglielmo Marconi” Forlì, *Storie d’istituto. Antologia di ricordi del secolo scorso*, Forlì, s.e., 2004.
